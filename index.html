<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Document</title>
</head>
<body>
   <h1>শ্রীলঙ্কাকে গুঁড়িয়ে সেমিফাইনালের দ্বারপ্রান্তে নিউজিল্যান্ড</h1>
   <p>বড় জয়ে সেমিফাইনালে এক পা দিয়ে রেখেছে নিউজিল্যান্ড, অন্যদিকে কাজটি প্রায় অসম্ভব হয়ে গেছে আফগানিস্তান ও পাকিস্তানের</p>
    <p>প্রথম চার ম্যাচে জিতে উড়ন্ত শুরু করলেও পরের টানা চার ম্যাচ হেরে পা হড়কাতে বসেছিল নিউজিল্যান্ড। কিন্তু গুরুত্বপূর্ণ ম্যাচে বেঙ্গালুরুতে শ্রীলঙ্কাকে ৫ উইকেটে হারিয়ে সেমিফাইনালের অনেক কাছেই চলে গেল গেল গতবারের রানার্সআপরা। অন্যদিকে এ হারে শীর্ষ আটে থেকে চ্যাম্পিয়নস ট্রফিতে সুযোগ পাওয়ার কাজটিও কঠিন হয়ে পড়েছে শ্রীলঙ্কার। আগে ব্যাটিং করে ৪৬.৪ ওভারে ১৭১ রানেই গুটিয়ে যায় শ্রীলঙ্কা। ডেভন কনওয়ে ও রাচিন রবীন্দ্রর ৮৬ রানের উদ্বোধনী জুটিতে এরপর কাজটি সহজ করে ফেলেছে নিউজিল্যান্ড। ২৩.২ ওভারেই জয় নিশ্চিত করেছে তারা। 

বড় জয়ে নিজেদের নেট রানরেট আরেকটু বাড়িয়ে নিয়েছে কিউইরা, প্রথম পর্ব শেষে সেটি এখন ০.৭৪৩। ফলে পাকিস্তান ও আফগানিস্তানের কাজটি হয়ে পড়েছে প্রায় ‘অসম্ভব’। নিজেদের শেষ ম্যাচে শুধু জিতলেই হবে না, নিউজিল্যান্ডকে টপকে যেতে পাকিস্তান (০.০৩৬) ও আফগানিস্তানকে (-০.৩৩৮) সে কাজটি করতে হবে প্রায় অসম্ভব এক ব্যবধানে। ফলে ভারত, দক্ষিণ আফ্রিকা ও অস্ট্রেলিয়ার পর শেষ দল হিসেবে নিউজিল্যান্ডের সেমিফাইনালে খেলা এখন অনেকটাই নিশ্চিত।</p>
</body>
</html>
